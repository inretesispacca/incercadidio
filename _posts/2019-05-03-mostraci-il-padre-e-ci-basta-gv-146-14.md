---
id: 576
title: Mostraci il Padre e ci basta Gv 14,6-14
date: 2019-05-03T03:00:33+02:00
author: Sonia Ristorto
layout: post
guid: https://godwith-us.com/?p=576
permalink: /mostraci-il-padre-e-ci-basta-gv-146-14/
st-blog-default-layout:
  - right-sidebar
st-blog-single-post-image-align:
  - full
image: /wp-content/uploads/2019/04/Trinità.jpg
categories:
  - "La parola di Gesù (VENERDI')"
---
_In quel tempo, disse Gesù a Tommaso: «Io sono la via, la verità e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto». Gli disse Filippo: «Signore, mostraci il Padre e ci basta». Gli rispose Gesù: «Da tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: Mostraci il Padre? Non credi che io sono nel Padre e il Padre è in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre è in me. Se non altro, credetelo per le opere stesse. In verità, in verità io vi dico: chi crede in me, anch&#8217;egli compirà le opere che io compio e ne compirà di più grandi di queste, perché io vado al Padre. E qualunque cosa chiederete nel mio nome, la farò, perché il Padre sia glorificato nel Figlio. Se mi chiederete qualche cosa nel mio nome, io la farò»._<figure class="wp-block-image">

<img src="https://godwith-us.com/wp-content/uploads/2019/04/Strada.jpg" alt="" class="wp-image-577" srcset="https://incercadidio.com/wp-content/uploads/2019/04/Strada.jpg 924w, https://incercadidio.com/wp-content/uploads/2019/04/Strada-300x176.jpg 300w, https://incercadidio.com/wp-content/uploads/2019/04/Strada-768x450.jpg 768w" sizes="(max-width: 924px) 100vw, 924px" /> </figure> 

_“Quale segno compi perché vediamo e crediamo in te? Che cosa operi?”_ chiedevano i discepoli a Gesù. _“Mi avete visto e ancora non credete”_ rispondeva lui. _(Gv 6,30.36)_

E dopo aver ridato la vista ai ciechi, scacciato demoni, rialzato storpi, annunciato agli ultimi e ai peccatori la buona notizia di un Dio Padre Misericordioso, di nuovo Filippo &#8211; proprio uno dei suoi e a nome dei suoi &#8211; gli domanda: _“Signore, mostraci il Padre e ci basta!”._

Qual è il volto del Padre? Davvero crediamo che Dio sia padre? E quale tipo di padre? Un padre-padrone ambiguo da cui non sai mai se arriverà il bene o il male, sempre pronto ad osservarti e a punirti? L’Onnipotente lontano e insensibile che non usa la sua onnipotenza per aiutare i suoi figli che soffrono, che decide quali malattie mandare e a chi, che decide chi deve morire e quando? O un padre impotente, inutile e opprimente, di cui posso benissimo fare a meno?

_“Chi ha visto me, ha visto il Padre”_ risponde Gesù. Ed è proprio nella sua Vita, nelle sue Parole, nelle sue Opere, nella sua Fede che possiamo “vedere” il volto del Padre. _“Vieni e vedi”_ dice proprio Filippo a Natanaele per convincerlo a seguire Gesù _(Gv 1,46)_. Vieni e vedi un uomo che annuncia la buona notizia di un Dio Padre Misericordioso e Affidabile, un Padre che libera dal male e dal peccato, un Padre che rialza chi è caduto – chiunque esso sia –, un Padre che promette vita vera e piena – non senza sofferenza, ma nonostante la sofferenza –, un Padre che piuttosto di imporsi con violenza alla libertà dei suoi figli si lascia travolgere dal rifiuto e inchiodare ad una croce.

L’affidabilità di Dio non è ovvia, né tranquillamente osservabile a partire dall’ambiguità della nostra esistenza, dai momenti di prova in cui Lui fa scandalosamente silenzio. E allora la nostra fede vacilla. E crollerebbe miseramente se non potessimo alzare gli occhi a colui che hanno trafitto _(cfr. Gv 19,37)_, al testimone fedele che ha continuato a ritenere il Padre degno di fiducia anche quando tutto faceva pensare il contrario.

_“Io sono la Via e la Verità e la Vita”_, una Vita come la nostra, da prendere in mano e costruire pezzo per pezzo in relazione agli altri e a Dio, ma una Vita vissuta così bene da corrispondere totalmente con la Verità di Dio e la Verità dell’uomo, una Vita che diventa la Via da seguire per una Vita così buona e piena che non sarà distrutta nemmeno dalla morte. _“Signore, da chi andremo? Tu hai parole di vita eterna.” (Gv 6,68)._