---
id: 876
title: UNA STORIA DI CON-DONI LC 16,1-8
date: 2019-11-08T03:00:15+01:00
author: Pierpaolo Simonini
layout: post
guid: https://incercadidio.com/?p=876
permalink: /una-storia-di-con-doni-lc-161-8/
xyz_smap:
  - "1"
st-blog-default-layout:
  - right-sidebar
st-blog-single-post-image-align:
  - full
snap_MYURL:
  - ""
snapEdIT:
  - "1"
image: /wp-content/uploads/2019/11/Giustizia2.jpg
categories:
  - "La parola di Gesù (VENERDI')"
---
_In quel tempo, Gesù diceva ai discepoli:_

_«Un uomo ricco aveva un amministratore, e questi fu accusato dinanzi a lui di sperperare i suoi averi. Lo chiamò e gli disse: &#8220;Che cosa sento dire di te? Rendi conto della tua amministrazione, perché non potrai più amministrare&#8221;._

_&nbsp;L&#8217;amministratore disse tra sé: &#8220;Che cosa farò, ora che il mio padrone mi toglie l&#8217;amministrazione? Zappare, non ne ho la forza; mendicare, mi vergogno. So io che cosa farò perché, quando sarò stato allontanato dall&#8217;amministrazione, ci sia qualcuno che mi accolga in casa sua&#8221;._

_&nbsp;Chiamò uno per uno i debitori del suo padrone e disse al primo: &#8220;Tu quanto devi al mio padrone?&#8221;. Quello rispose: &#8220;Cento barili d&#8217;olio&#8221;. Gli disse: &#8220;Prendi la tua ricevuta, siediti subito e scrivi cinquanta&#8221;. Poi disse a un altro: &#8220;Tu quanto devi?&#8221;. Rispose: &#8220;Cento misure di grano&#8221;. Gli disse: &#8220;Prendi la tua ricevuta e scrivi ottanta&#8221;._

_ Il padrone lodò quell&#8217;amministratore disonesto, perché aveva agito con scaltrezza. I figli di questo mondo, infatti, verso i loro pari sono più scaltri dei figli della luce»._

<p style="text-align:right">
  <em>LC 16,1-8</em>
</p><figure class="wp-block-image is-resized">

<img src="https://incercadidio.com/wp-content/uploads/2019/11/Giustizia.jpg" alt="" class="wp-image-878" width="583" height="343" srcset="https://incercadidio.com/wp-content/uploads/2019/11/Giustizia.jpg 413w, https://incercadidio.com/wp-content/uploads/2019/11/Giustizia-300x177.jpg 300w" sizes="(max-width: 583px) 100vw, 583px" /> </figure> 

Elogio della disonestà?

A volte il vangelo **ci sorprende** più del solito: come oggi, con un **elogio bello e buono della disonestà**. Non ne avremmo davvero bisogno, in questo nostro tempo di sempre maggiore **concentrazione di grandi capitali** nelle mani di pochi, e **disaffezione a quel senso del vivere comune**, che dovrebbe portare tutti a contribuire il giusto per il bene di ciascuno, mediante un sistema fiscale equo e rigoroso insieme. Quel signore che telefona in radio vantando di aver frodato al fisco 150 mila euro, e accampando la pretesa che tutto il frutto del suo lavoro non venga nemmeno sfiorato da logiche di redistribuzione per realizzare i servizi a vantaggio di tutti – lui compreso – potrebbe davvero trovare qui trippa per i suoi gatti.

Ancora una volta però una **lettura più attenta** del testo offre alcune chiavi interessanti, specie nelle **parabole**, dove l’immedesimazione con i diversi personaggi e l’assunzione delle loro differenti prospettive svela nuovi significati per chi ascolta.

Una prima chiave

Se l’amministratore è disonesto – non solo ha sperperato il patrimonio, ma ora escogita un sistema per “pararsi” i colpi di un futuro prossimo da nullatenente – il suo padrone non è da meno: “i figli di questo mondo” sanno essere “più scaltri dei figli della luce” nei confronti dei “_loro pari_”, chiosa Gesù, insomma **l’economo e il padrone _pari_ sono, in quanto figli delle tenebre**. Non che i ricchi siano, in sé, tutti malvagi, ma la dinamica dell’accumulo smisurato di ricchezze, che non vengono destinate alla condivisione, ha in sé la traccia e il rischio strutturale di **quella tenebra che è l’ingiustizia sociale, anche dove non è voluta**. Giunti al bivio decisivo, o ci si affida al Dio giusto, **Dio di tutti**, o si serve **Mammona, la diva ricchezza**: a uno solo dei due si può consegnare il proprio cuore.

La scaltrezza dell’economo **stupisce il padrone**, perché vi coglie operante una **logica alternativa**: la ricerca, attraverso le ricchezze, di quel **bene più salvifico che sono i rapporti umani**. Opportunista quanto mai, l’amministratore, ma intelligente nello scovare una potenza che il **dono** (un **condono**, in questo caso!) esibisce: una rete **di relazioni**. E per questo, forse, il padrone lo terrà con sé; non solo per la scaltrezza, ma per la novità che ha introdotto nella circolazione delle sue ricchezze, non più in forma di cappi al collo ma di possibili legami: un po’ meno figlio di Mammona, un po’ più figlio di Dio, grazie a lui. Un dono imprevisto.

Una seconda chiave

In questa storia di condono sono coinvolti **due tipi di persone**, l’**economo** che fa tutto per un mero **calcolo di convenienza**, e i **debitori** che, probabilmente, gli apriranno di lì a breve le porte di casa. Figli della luce sono questi ultimi, assai meno scaltri e astuti forse, ma **affidabili**, se è vero che fin d’ora la speranza dell’economo è di poter contare su di essi. Lascerà intendere Gesù, nel verso successivo (Lc 16,9), che si tratta di **“amici” che abiteranno “dimore eterne”**. L’intuizione della loro affidabilità fa presagire **all’amministratore opportunista** una possibile **speranza nella qualità umana dell’altro**, gli fa assaporare il gusto di relazioni umane ospitali, quali forse non ha mai sperimentato in sé. C’è ancora molta strada da fare, per l’economo disonesto, ma l’essersi trovato **per la prima volta nella condizione del debitore** – un debito di giustizia, oltre che economico – lo costringe ad uno **sguardo differente**, che possiamo solo immaginare come avrà lavorato in seguito.

Una conclusione, ovvero un nuovo inizio 

Il condono cammina su un filo di lama e va custodito dal rischio della sua ambiguità. **Non** è il **fine che giustifica mezzi** disonesti, ma la possibilità che anche nella disonestà possa sorgere, per vie fantasiose e traverse, il primo passo di un cammino verso l’apertura sincera e onesta del cuore all’altro. **Anche le ricchezze disoneste sono redimibili**, quando si trasformano in **beni comunionali**, luoghi di relazione, condivisione che dà speranza a chi è inchiodato a un debito e inaugura un nuovo sguardo sulle cose. Ogni accumulo smodato di ricchezze paga il prezzo di un conflitto, una appropriazione, una violenza, una sottrazione; ma la **buona notizia** è che anche di qui possa nascere una **nuova storia** di prossimità e di comunione. A maggior ragione quando il debito è ingiusto all’origine, e il condono un dovere di giustizia.