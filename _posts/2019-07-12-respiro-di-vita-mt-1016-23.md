---
id: 705
title: Respiro di vita Mt. 10,16-23
date: 2019-07-12T03:00:55+02:00
author: Pierpaolo Simonini
layout: post
guid: https://godwith-us.com/?p=705
permalink: /respiro-di-vita-mt-1016-23/
st-blog-default-layout:
  - right-sidebar
st-blog-single-post-image-align:
  - full
image: /wp-content/uploads/2019/07/Bestiario.jpg
categories:
  - "La parola di Gesù (VENERDI')"
---
_In quel tempo, disse Gesù ai suoi apostoli:  
«Ecco: io vi mando come pecore in mezzo a lupi; siate dunque prudenti come i serpenti e semplici come le colombe.  
Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell’ora ciò che dovrete dire: infatti non siete voi a parlare, ma è lo Spirito del Padre vostro che parla in voi.  
Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato.  
Quando sarete perseguitati in una città, fuggite in un’altra; in verità io vi dico: non avrete finito di percorrere le città d’Israele, prima che venga il Figlio dell’uomo»._

<p style="text-align:right">
  <em>Mt. 10,16-23 </em>
</p><figure class="wp-block-image is-resized">

<img src="https://godwith-us.com/wp-content/uploads/2019/07/Colomba.jpg" alt="" class="wp-image-706" width="586" height="329" srcset="https://incercadidio.com/wp-content/uploads/2019/07/Colomba.jpg 461w, https://incercadidio.com/wp-content/uploads/2019/07/Colomba-300x169.jpg 300w" sizes="(max-width: 586px) 100vw, 586px" /> </figure> 

Pecore e lupi, serpenti e colombe… Nelle istruzioni che Gesù lascia ai suoi, quasi un testamento, c’è una lezione che arriva dal mondo animale: la sapienza di Israele, ma anche quella dei Padri della Chiesa fino ad arrivare ai bestiari medievali, ha sempre guardato al **mondo animale come ad un libro** di meraviglie e pericoli – in ogni modo possibilità &#8211; dischiuse all’uomo non appena se ne lasci ammaestrare. C’è una **Parola, capace di dare senso alle cose, scritta prima di noi e intorno a noi**; e anche il verso animale se ne fa eco.

È la parola di un senso aperto, **mai imprigionabile** nelle sue prime espressioni: l’astuzia del serpente delle origini si fa qui prudenza necessaria, le pecore sempre inseguite, rinserrate e mai lasciate sole vengono ora inviate tra i lupi con una forte iniezione di fiducia (nella pecora, certo, ma ancor più nel lupo!).

Il **mondo degli uomini sembra più prigioniero** dei suoi limiti, in questa parola di Gesù: le **istituzioni** civili e religiose (tribunali, sinagoghe), perfino o ancor peggio le **famiglie** (fratelli padri e figli) diventano luoghi di tutt’altro che giustizia e pace: accuse, tradimenti, torture e uccisioni. **Ma anche qui c’è un “ma”**: anzi due, nel testo. Ancora una volta la **storia non è chiusa ma aperta**.

Non è una formula né una ricetta sicura (“non pre-occupatevi”), a rivolgere la storia nel verso giusto: “ma… lo **Spirito del Padre vostro** **parla in voi**”, “ma… chi avrà **perseverato** sarà salvato”. Nelle ferree maglie delle istituzioni umane, dove il **giudizio sull’altro** diventa **pretesto** per violenze ora sottili ora esasperate, si apre un varco dato dal **Respiro di Dio**. Perseverare in questo respiro, alimentare quest’altro verso è la via del **riscatto** dell’uomo con l’uomo.

Un riscatto che può **anche** avere la **forma della fuga**, di città in città: perché la violenza non devasti la vittima ma nemmeno il violento, e in questa scelta di non-soccombere-né-vendicarsi – **scelta del conflitto non distruttivo** &#8211; già appare la figura del Figlio dell’Uomo. Il Respiro di Dio è **respiro di un Padre**, icona della gioia per la vita dell’altro: come il padre Giacobbe che, nella prima lettura di oggi, esclama dopo una travagliata storia di famiglia e di istituzioni, di fronte al ritrovamento dell’amato (e cambiato…) figlio Giuseppe “**posso anche morire**, questa volta, dopo aver visto il tuo volto, **perché sei ancora in vita**”.

Il **mondo animale**, assai prima della tragedia greca e di Nietzsche, ci **insegna che il conflitto è inscritto nell’esistenza**; la nostra **storia umana** ci ricorda che siamo maestri nell’**alimentarlo** proprio lì dove lo vorremmo superare. Il Respiro che ha dato vita al mondo, che per i cristiani è l’ultimo **respiro di un Crocifisso** e il primo **spirito di un Risorto**, apre questa matrice conflittuale evolutiva alla **possibilità di un’alleanza in cui perseverare**, perché **la vita dell’altro** sia il senso della **nostra vita.**