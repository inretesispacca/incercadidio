---
id: 1079
title: AMARE IL PROSSIMO PER AMARE DIO Mc 12,28b-34
date: 2020-03-20T03:00:00+01:00
author: Filippo Cavallotto
layout: post
guid: https://incercadidio.com/?p=1079
permalink: /amare-il-prossimo-per-amare-dio/
image: /wp-content/uploads/2020/03/Gesù3-300x159.jpg
categories:
  - "La parola di Gesù (VENERDI')"
---
_In quel tempo, si avvicinò a Gesù uno degli scribi e gli domandò: «Qual è il primo di tutti i comandamenti?».  
&nbsp;  
Gesù rispose: «Il primo è: &#8220;Ascolta, Israele! Il Signore nostro Dio è l&#8217;unico Signore; amerai il Signore tuo Dio con tutto il tuo cuore e con tutta la tua anima, con tutta&nbsp;la tua mente e con tutta la tua forza&#8221;.&nbsp;Il secondo è questo: &#8220;Amerai il tuo prossimo come te stesso&#8221;. Non c&#8217;è altro comandamento più grande di questi».  
&nbsp;  
Lo scriba gli disse: «Hai detto bene, Maestro, e secondo verità, che Egli è unico e non vi è altri all&#8217;infuori di lui; amarlo con tutto il cuore,&nbsp;con tutta l&#8217;intelligenza e con tutta la forza e amare il prossimo come se stesso vale più di tutti gli olocàusti e i sacrifici».  
&nbsp;  
Vedendo che egli aveva risposto saggiamente, Gesù gli disse: «Non sei lontano dal regno di Dio». E nessuno aveva più il coraggio di interrogarlo._

<p class="has-text-align-right">
  <em>Mc 12,28b-34</em>
</p><figure class="wp-block-image size-large is-resized">

<img src="https://incercadidio.com/wp-content/uploads/2020/03/gesù2.jpg" alt="" class="wp-image-1081" width="575" height="301" srcset="https://incercadidio.com/wp-content/uploads/2020/03/gesù2.jpg 411w, https://incercadidio.com/wp-content/uploads/2020/03/gesù2-300x157.jpg 300w" sizes="(max-width: 575px) 100vw, 575px" /> </figure> 

Amare Dio e amare il prossimo sono lo stesso comandamento, il primo, il più importante, l’unico.

Solo che lo scriba esplicita qui qualcosa che è radicalmente presente nel messaggio di Gesù e di capitale importanza: amare il prossimo vale più dei sacrifici a Dio (la modalità tipicamente religiosa con cui l’uomo manifesta il proprio amore a Dio).

Viene qui certamente ripreso quel filone profetico presente, ad esempio, in Amos e Isaia, secondo il quale Dio preferisce la pratica della giustizia e la cura del povero alle preghiere e gli atti di devozione. Dio non ha bisogni, il fratello invece sì!

Sembrerebbe quasi di poter dire: l’amore per Dio e l’amore per il prossimo sono due facce della stessa medaglia, sono inseparabili, però prendersi cura del fratello conta di più. Sembrano riecheggiare qui le parole della prima lettera di Giovanni: come si fa a dire di amare Dio che non si vede se non si ama il fratello che si vede? O della lettera di Giacomo: come si fa a mostrare la fede senza le opere?

La novità sconvolgente dei Vangeli è che amare Dio non significa fare qualcosa per lui (a volte anche a costo di calpestare il bene degli uomini), ma significa piuttosto lasciarsi amare da lui, lasciarsi riempire dal suo amore incondizionato, tanto da farlo tracimare ai fratelli e alle sorelle che incontriamo sul nostro cammino.

Il regno di Dio non si realizza tributando onori a Dio o offrendogli sacrifici, ma quando il fratello si prende cura del fratello.