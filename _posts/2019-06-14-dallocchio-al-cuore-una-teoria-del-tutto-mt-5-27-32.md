---
id: 680
title: 'Dall’occhio al cuore: una teoria del tutto Mt. 5, 27-32'
date: 2019-06-14T03:00:22+02:00
author: Pierpaolo Simonini
layout: post
guid: https://godwith-us.com/?p=680
permalink: /dallocchio-al-cuore-una-teoria-del-tutto-mt-5-27-32/
st-blog-default-layout:
  - right-sidebar
st-blog-single-post-image-align:
  - full
image: /wp-content/uploads/2019/06/Castello.jpg
categories:
  - "La parola di Gesù (VENERDI')"
---
_In quel tempo, Gesù disse ai suoi discepoli:  
«Avete inteso che fu detto: &#8220;Non commetterai adulterio&#8221;. Ma io vi dico: chiunque guarda una donna per desiderarla, ha già commesso adulterio con lei nel proprio cuore.  
Se il tuo occhio destro ti è motivo di scandalo, cavalo e gettalo via da te: ti conviene infatti perdere una delle tue membra, piuttosto che tutto il tuo corpo venga gettato nella Geènna. E se la tua mano destra ti è motivo di scandalo, tagliala e gettala via da te: ti conviene infatti perdere una delle tue membra, piuttosto che tutto il tuo corpo vada a finire nella Geènna.  
Fu pure detto: “Chi ripudia la propria moglie, le dia l’atto del ripudio”. Ma io vi dico: chiunque ripudia la propria moglie, eccetto il caso di unione illegittima, la espone all’adulterio, e chiunque sposa una ripudiata, commette adulterio»._

<p style="text-align:right">
  <em>Mt. 5, 27-32</em>
</p>

<ul class="wp-block-gallery columns-1 is-cropped">
  <li class="blocks-gallery-item">
    <figure><img src="https://godwith-us.com/wp-content/uploads/2019/06/Pace-1.jpg" alt="" data-id="683" data-link="https://godwith-us.com/?attachment_id=683" class="wp-image-683" srcset="https://incercadidio.com/wp-content/uploads/2019/06/Pace-1.jpg 447w, https://incercadidio.com/wp-content/uploads/2019/06/Pace-1-300x177.jpg 300w" sizes="(max-width: 447px) 100vw, 447px" /></figure>
  </li>
</ul>

C’è qualcosa di noi che **siamo tentati di far valere** più del resto: la **mano** con cui afferrare il mondo, l’**occhio** con cui catturarne l’immagine, la **decisione** che ci mette al primo posto perfino nei rapporti affettivi. Lo facciamo valere molto, quel senso di poter fare e la sensazione di ridurre in nostro **potere** quanto ci sta intorno: forse non per malvagità, certo per **paura**, forse non per crudeltà, più facilmente per l’**insicurezza** che ci accompagna.

E però, questa nostra ansia di **sottomettere** alla nostra mano e al nostro sguardo, così come alla nostra decisione, tutto quanto sia in relazione con noi, finisce per **pervertire** profondamente il nostro cuore. Ciò che sembra darci forza e sicurezza svela la nudità nostra interiore, e lì dove si coagulano i simboli di una forza presunta emerge la fragilità che siamo: la **fragilità del vaso di creta** di cui parla Paolo nella prima lettura di oggi (2Cor 4,7-15: “abbiamo un tesoro in vasi di creta”).

C’è dunque altro che vale di più, ed è il **tesoro** che sta nel **cuore** profondo di noi stessi, lì dove siamo abitati da una **Vita che fa risplendere il _tutto_ che siamo**. “Il _tutto_ è superiore alla somma delle parti”, ricorda papa Francesco parlando della gioia del vangelo: non basta dominare tasselli di mondo per sentirci a casa, né fare a pezzi l’altro con occhio vorace, e squalificante, per essere davvero realizzati; solo la mano e l’occhio che vibrano in sintonia, sulla corda della bella notizia annunciata ad ogni uomo, e a tutto l’uomo, si aprono a sentire – e a loro volta a rendere &#8211; il **mondo abitabile**, ospitale, sicuro e armonico nella pace. È **una teoria del _tutto_** per la quale nessuno è sacrificabile a pur importanti scopi, né ci può essere offesa violenta giustificabile in nome di qualche legge parziale (della razza, del benessere, del possesso di una verità religiosa). Vero sacrificio è invece riconoscere e **lavorare sulla _parte_** rapace di noi, così malata da privarci dell’autentico senso del tutto.

Nel _Castello interiore_ di Santa Teresa brilla una luce interna a noi stessi, che solo l’occhio in cerca di verità sa vedere: una **luce che “occupa _tutto_ nella sua immensità”.** È ancora Paolo in _2Cor_ a lumeggiarne il tratto: una luce che resiste anche dove “tribolati… sconvolti… colpiti…” ma non “schiacciati… disperati… uccisi”, perché c’è perfino una morte che genera vita, quando si tratta della qualità del morire incarnata in Gesù: il dare la vita come resa al prossimo nella forma dell’**amore incondizionato e gratuito**.

“Avete inteso… ma io vi dico…”: non l’esortazione a una perfezione quantitativa (sempre di più), ma l’invito a scoprire **nel profondo del cuore**, aperto al **_tutto_** dell’esistenza, il compimento possibile di ogni attesa amante e amata, nella forma dell’accoglienza incondizionata dell’altro. Fragile il vaso, ma vitale **il tesoro** che – dirà Matteo poco oltre &#8211; attende di essere cercato con il **cuore**, poiché “dov’è il tuo cuore lì è il tuo tesoro”; che attende di esser colto da un **occhio** cristallino, divenendo lampada per tutto il corpo, e che la **mano** non asservirà all’accumulo ossessivo bensì alla giustizia del regno (Mt 6,19-22).