---
id: 1242
title: Non tutto il male viene per nuocere – Mt 10,16-23
date: 2020-07-10T03:26:00+02:00
author: Pierpaolo Simonini
layout: post
guid: https://incercadidio.com/?p=1242
permalink: /non-tutto-il-male-viene-per-nuocere-mt-1016-23/
image: /wp-content/uploads/2020/07/900.jpg
categories:
  - "La parola di Gesù (VENERDI')"
---
_In quel tempo, disse Gesù ai suoi apostoli:  
«Ecco: io vi mando come pecore in mezzo a lupi; siate dunque prudenti come i serpenti e semplici come le colombe.  
Guardatevi dagli uomini, perché vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perché vi sarà dato in quell&#8217;ora ciò che dovrete dire: infatti non siete voi a parlare, ma è lo Spirito del Padre vostro che parla in voi.  
Il fratello farà morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avrà perseverato fino alla fine sarà salvato.  
Quando sarete perseguitati in una città, fuggite in un&#8217;altra; in verità io vi dico: non avrete finito di percorrere le città d&#8217;Israele, prima che venga il Figlio dell&#8217;uomo»._

<p class="has-text-align-right">
  <em>Mt 10,16-23</em>
</p><figure class="wp-block-image size-large is-resized">

<img src="https://incercadidio.com/wp-content/uploads/2020/07/901.jpg" alt="" class="wp-image-1243" width="645" height="362" srcset="https://incercadidio.com/wp-content/uploads/2020/07/901.jpg 437w, https://incercadidio.com/wp-content/uploads/2020/07/901-300x168.jpg 300w" sizes="(max-width: 645px) 100vw, 645px" /> </figure> 

Sappiamo che la prima generazione di credenti attende il ritorno imminente del Figlio dell’uomo. Espressione pregna di significati, questa con cui soprattutto Gesù stesso fa riferimento a sé: da una parte, la letteratura apocalittica biblica e apocrifa nomina in questo modo il messia, quindi dirsi “Figlio dell’uomo” significa per Gesù rivelare l’abito messianico che si sente sempre più cucito a pelle, di testimone chiamato a dare conto dell’amore di Dio mettendo in gioco tutto di sé; dall’altra il nome dice la comune appartenenza al genere umano, ai nati da donna, una condivisione di fatiche, gioie e destino. Il ritorno del Figlio dell’uomo sembra istituire una piena comunicazione tra il divino e l’umano. Un senso che non tutti accetteranno: ci sarà chi si ribellerà, trovando sponda nelle istituzioni ingiuste di questo mondo e nei rancori famigliari, che sembreranno qui trovare una “giusta causa” per deflagrare, inseguendo soluzioni rapide e dolorose.

Sappiamo altrettanto bene che così non è andata. Passano generazioni di credenti e il Figlio dell’uomo ancora non torna. Ma non tutto il male viene per nuocere. Non che qualcosa sia andato storto nei progetti divini, piuttosto il difetto è stato di comprensione iniziale. Il tempo compresso, la fine imminente, una provvisorietà vibrante di attesa e la certezza di uno scenario definitivo prossimo a spalancarsi, in cui è urgente schierarsi contro il nemico: questa l’ebbrezza dei primi tempi. Ma passano i giorni, gli anni, i secoli. Dice bene l’adagio rabbinico secondo cui “il messia non è arrivato, e non arriverà: sta arrivando”; a sottolineare come l’essenziale è il modo in cui l’attesa struttura il tempo e diventa un modo – anzi il modo – di abitare la storia.

La dilazione temporale che sposta sempre più in là il ritorno non è un fallimento che spalanca una voragine di tempo vuoto e insensato. Essa riempie di attesa costruttiva ogni presente. E così il credente è chiamato a percorrere le città senza sosta, luoghi di incontri difficili, da cui fuggire nel momento della persecuzione, senza però risolversi a starne lontani. Non l’abbandono, ma una costante frequentazione della citta degli uomini è il modo di attendere il ritorno del Figlio dell’uomo. Con intelligenza guardinga e semplicità della testimonianza, l’uomo esercita la virtù della perseveranza. Vera forza è abitare il conflitto in modo non violento, qui lo Spirito parla e si fa strada nel mondo.