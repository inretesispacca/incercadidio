---
id: 346
title: Il corpo a corpo che salva MC 7, 31-37
date: 2019-01-30T20:50:37+01:00
author: Jose Picco
layout: revision
guid: https://godwith-us.com/329-revision-v1/
permalink: /329-revision-v1/
---
In quel tempo, Gesù, uscito dalla regione di Tiro, passando per Sidòne, venne verso il mare di Galilea in pieno territorio della Decàpoli.

Gli portarono un sordomuto e lo pregarono di imporgli la mano.

Lo prese in disparte, lontano dalla folla, gli pose le dita negli orecchi e con la saliva gli toccò la lingua; guardando quindi verso il cielo, emise un sospiro e gli disse: «Effatà», cioè: «Apriti!». E subito gli si aprirono gli orecchi, si sciolse il nodo della sua lingua e parlava correttamente.

E comandò loro di non dirlo a nessuno. Ma più egli lo proibiva, più essi lo proclamavano e, pieni di stupore, dicevano: «Ha fatto bene ogni cosa: fa udire i sordi e fa parlare i muti!».<figure class="wp-block-image">

<img src="https://godwith-us.com/wp-content/uploads/2019/01/cieco-guarito.jpg" alt="I miracoli della fede" class="wp-image-330" srcset="https://incercadidio.com/wp-content/uploads/2019/01/cieco-guarito.jpg 621w, https://incercadidio.com/wp-content/uploads/2019/01/cieco-guarito-300x181.jpg 300w, https://incercadidio.com/wp-content/uploads/2019/01/cieco-guarito-330x200.jpg 330w" sizes="(max-width: 621px) 100vw, 621px" /> </figure> 

##  Il corpo a corpo che salva 

L’itinerario percorso da Gesù è geograficamente insensato e tuttavia significativo. L’evento narrato avviene in pieno territorio pagano: la salvezza, ossia il pieno raggiungimento dell’integrità umana, non è prerogativa esclusiva di un gruppo ristretto che possa accampare un qualche presunto merito, ma è alla portata di tutti. Vediamo in che senso: 

Gesù compie una guarigione che ha evidentemente a che fare con la prossimità fisica più stretta e intima. Un uomo impedito nella relazione non è in grado di ascoltare né di comunicare, è invitato ad allontanarsi dalla folla, luogo delle relazioni superficiali e non impegnative, per entrare in un corpo a corpo al limite dell’imbarazzo.

L’amore non è mai igienico, diceva un mio professore di liturgia. Soltanto una relazione intima, che comprende la fragilità dei nostri impulsi e bisogni corporei, l’irrazionalità delle nostre emozioni e la vulnerabilità da parte dell’altro è capace di guarire davvero i nostri rapporti e trasformarli in eventi salvifici.

La fatica della relazione rischia, nella nostra cultura, di essere aumentata dalla tecnologia che, tra gli innegabili vantaggi che ha portato, tende a rendere meno corporei i rapporti. Spesso i _social_ vengono usati come vetrine di una inautentica corporeità dalla quale si tenta di bandire o celare l’imperfezione.

Il cosiddetto benessere ci ha spinto meno a collaborare e ad aver bisogno gli uni degli altri e capita a molti di sentirsi soli e incapaci di relazioni significative. La guarigione promossa da Gesù chiede innanzitutto una presa di distanza e poi la fatica e l’ascolto di ciò che si è e si sente e il coraggio di essere anche la propria fragilità di fronte all’altro. 

&nbsp;L’espressione “ha fatto bene ogni cosa” richiama il “e vide che era cosa buona” del capitolo primo del libro della Genesi: è una nuova creazione quella che può ripetersi continuamente nelle nostre storie ferite e sfigurate dall’incapacità di accoglienza e di vicinanza autentiche.

Forse l’era messianica non è segnata da altro che questo: relazioni guarite nella capacità di ascolto e di intimità, anche se questo costa fatica ed imbarazzo. Molto concreto, molto fragile. Forse è per questo che Gesù teme il fraintendimento: troppo spesso gli uomini preferiscono un Dio a propria immagine e somiglianza su cui proiettare deliri di onnipotenza e rifiuto del limite a cui il corpo costantemente richiama.