---
id: 1547
title: SAN TOMMASO
date: 2021-07-19T10:30:36+02:00
author: Jose Picco
layout: revision
guid: https://incercadidio.com/1544-revision-v1/
permalink: /1544-revision-v1/
---
Il 3 luglio festeggiamo San Tommaso.

In lui &nbsp;riconosciamo molti nostri limiti, dalla sfiducia alla rassegnazione, dal dubbio all’incredulità, che non saranno, però, di ostacolo alla santità.

Il Vangelo di Giovanni ricorda tre momenti in cui è presente Tommaso.

Il primo intervento è segnato dallo sconforto. Lazzaro è morto. Gesù raduna i suoi discepoli chiedendo di accompagnarlo a Betania, ma il rischio è la lapidazione. Tommaso si rende subito conto che nessuno riuscirà a convincere Gesù a cambiare idea e con un atto, tra la rassegnazione e il coraggio, esclama con semplicità: “Andiamo anche noi a morire con lui” (Gv 11,16).

Il secondo intervento di Tommaso è altrettanto malinconico. Gesù sta preparando i suoi apostoli ai grandi avvenimenti finali e le sue parole hanno il tono dell’addio: “Dove io vado voi conoscete anche la via”. Tutti sono scossi e tacciono. Solo Tommaso parla: “Signore, non sappiamo dove vai, come possiamo conoscerne la via?”. La risposta di Gesù è un grande dono per tutti noi: “Io sono la via, la verità e la vita. Nessuno va al Padre se non attraverso di me. Se voi mi aveste conosciuto, anche il mio Padre conoscereste, e fin d’ora voi lo conoscete e l’avete visto” (cfr Gv 14,4-7).

Ma l’episodio per il quale Tommaso è maggiormente conosciuto avviene dopo la risurrezione. Le donne erano corse dagli apostoli raccontando di aver visto Gesù vivo e anche alcuni discepoli affermavano di averlo incontrato, quando Gesù apparve nel cenacolo. Tommaso era assente e tutti quei racconti non lo convincevano.

Era un uomo con i piedi ben piantati per terra, ne aveva sentite troppe ormai nella sua vita, e da uomo semplice e diretto si era fatto cauto. Se non vedrà con i propri occhi e non toccherà Gesù con le sue mani non crederà.

È proprio attraverso la sua incredulità però che Dio darà a tutti noi un grande insegnamento.

Una settimana dopo Gesù riappare e, avvicinandosi a Tommaso, dirà: “Metti qui il tuo dito e guarda le mie mani; porgi la tua mano e mettila nel mio fianco; e non essere più incredulo ma credente!” (Gv 20,27). Poi, fissandolo negli occhi, aggiungerà: “Perché mi hai veduto, hai creduto. Beati quelli che pur non avendo visto crederanno!” (Gv 20,29).

<div class="wp-block-image">
  <figure class="aligncenter size-large"><img src="https://incercadidio.com/wp-content/uploads/2021/07/2.png" alt="" class="wp-image-1546" srcset="https://incercadidio.com/wp-content/uploads/2021/07/2.png 622w, https://incercadidio.com/wp-content/uploads/2021/07/2-300x171.png 300w" sizes="(max-width: 622px) 100vw, 622px" /></figure>
</div>

Tommaso non aveva creduto e ha dovuto toccare con mano, eppure proprio con lui, Dio ha voluto mostrare che tutti i santi possono essere peccatori e tutti i peccatori possono essere santi. Attraverso l’apparente incredulità Gesù ci ha insegnato la via per la vera fede.

Tommaso sarà ancora testimone di Gesù sul lago di Tiberiade e infine alla sua Ascensione.

Partirà, poi, per proclamare la parola del Signore, spingendosi fino all’India, predicando ai Parti, ai Persiani e ai Medi.

Sulla costa sud-ovest di Dekkan, nell’India meridionale, esiste una Chiesa detta dei “Cristiani di Tommaso”, che conta, ancora oggi, centinaia di migliaia di fedeli.

Tommaso è il portavoce dei nostri dubbi, del nostro bisogno continuo di certezze, ma anche della semplicità e della fede dei piccoli e ci lascia una delle più belle e toccanti confessioni di fede: “ Mio Signore e mio Dio!”.