---
id: 556
title: Pietre che uccidono, pietre che salvano Gv 10,31-42
date: 2019-04-10T16:24:23+02:00
author: Jose Picco
layout: revision
guid: https://godwith-us.com/551-revision-v1/
permalink: /551-revision-v1/
---
_In quel tempo, i Giudei raccolsero delle pietre per lapidare Gesù. Gesù disse loro: «Vi ho fatto vedere molte opere buone da parte del Padre; per quale di esse volete lapidarmi?». Gli risposero i Giudei: «Non ti lapidiamo per un&#8217;opera buona, ma per una bestemmia: perché tu, che sei uomo, ti fai Dio»._

_Disse loro Gesù: «Non è forse scritto nella vostra Legge: &#8220;Io ho detto: voi siete dèi&#8221;? Ora, se essa ha chiamato dèi coloro ai quali fu rivolta la parola di Dio &#8211; e la Scrittura non può essere annullata -, a colui che il Padre ha consacrato e mandato nel mondo voi dite: &#8220;Tu bestemmi&#8221;, perché ho detto: &#8220;Sono Figlio di Dio&#8221;? Se non compio le opere del Padre mio, non credetemi; ma se le compio, anche se non credete a me, credete alle opere, perché sappiate e conosciate che il Padre è in me, e io nel Padre». Allora cercarono nuovamente di catturarlo, ma egli sfuggì dalle loro mani._

_Ritornò quindi nuovamente al di là del Giordano, nel luogo dove prima Giovanni battezzava, e qui rimase. Molti andarono da lui e dicevano: «Giovanni non ha compiuto nessun segno, ma tutto quello che Giovanni ha detto di costui era vero». E in quel luogo molti credettero in lui._

<p style="text-align:right">
  <strong>Gv 10,31-42</strong>
</p>

<div class="wp-block-image">
  <figure class="aligncenter is-resized"><img src="https://godwith-us.com/wp-content/uploads/2019/04/foto-2-stolpersteine-1.jpg" alt="" class="wp-image-555" width="575" height="382" /></figure>
</div>

“Voi siete Elohim”, “**siete dei**”. È la parola del **Salmo 82** che Dio rivolge agli uomini, in particolare ai giudici: perché chi giudica lo dovrebbe fare in nome di Dio, ma ancor più perché **ogni volta che ci troviamo a giudicare** **altri** finiamo per diventare _come Dio_. È la tentazione del Serpente, in fondo: “diventerete come Dio”, sarete voi i giudici, fisserete voi i confini del bene e del male: il vostro criterio, il vostro appagamento, la vostra misura sarà ciò intorno a cui ruota tutto il resto. “Ti fai Dio”, accusano Gesù…&nbsp; ma son loro a impalcarsi a giudici, _come dei_.

Sta qui un prima differenza: **Gesù _si fa “figlio_ di Dio”**. Il figlio si riconosce **radicalmente debitore** ad altri, al Padre, per ciò che è; **loro _sono dei_**, pretendendo di giudicare avendo saldamente **in mano la legge, come una pietra con cui uccidere**: la donna sorpresa in adulterio, il rabbi che parla di Dio come Abbà. Non c’è più bisogno di un Dio, ci sono loro ad amministrare il bene e il male. La **tentazione di ogni religione e di ogni idea degenerata**.&nbsp; La “_vostra_ legge”, precisa Gesù: non “nostra”, non “di Dio” né “di Mosè”. La “vostra legge”, quella di cui vi siete appropriati facendovi – voi sì – come Dio.

Ci aveva già provato Nicodemo, a ricondurre i dotti studiosi della legge al suo senso profondo: “la _nostra_ Legge giudica forse un uomo prima di averlo ascoltato e di sapere ciò che fa?”, domandava. Gli rispondevano: “_Studia e vedrai_ che non sorge profeta dalla Galilea” (Gv 7,51-52). **Non serve studiarla, la legge di Dio, se il cuore è chiuso**; anzi lo studio superbo conferma nella propria grettezza, sequestrando nella lettera della norma la libertà e la misericordia di cui il cuore dell’uomo è in ricerca.

E qui la seconda differenza: **“credete alle opere”**, dice Gesù. Sono **opere di misericordia**, quelle compiute da Dio con le mani di Gesù: l’uomo guarito benché di sabato &#8211; ancora una legge piegata a divieto… &#8211; nella piscina di Betzaetà, che significa _Casa_ della Misericordia (Gv 5); la folla che Gesù sfama, guardandola con compassione dalla _rupe_ su cui è salito (Gv 6); la parola rivolta al cuore dell’adultera, mentre la pietra sgretola in _sabbia_ fine ogni pretesa di scolpire una colpa indelebile (Gv 8); la _roccia_ in cui rifugiarsi del Salmo 17, che oggi fa da controcanto alle letture. Solida come pietra è la **misericordia del Padre, una pietra che salva.**

La storia è un cantiere mai chiuso. Negli anni ’90 l’artista tedesco Gunter Demnig inizia a collocare delle _stolpersteine_, **pietre d’inciampo**, lì dove ci furono ebrei deportati e uccisi dalla barbarie di leggi statuali. Abbiamo bisogno di calpestarne anche oggi, di pietre d’inciampo, affinché **non assecondiamo quelle chiusure dei cuori** che piegano una legge a cancellare la misericordia.